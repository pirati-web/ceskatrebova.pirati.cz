---
layout: post
category: CLANKY
title: Kam směřuje nájemné bydlení v České Třebové ?
date: 2020-04-24T07:11:00.000Z
tags: ceska-trebova
author: Piráti Česká Třebová
image: assets/img/posts/2020/nájemné.png
published: true
---

Vážení spoluobčané,

již několik týdnů rezonuje veřejným prostorem téma epidemie koronaviru. Nechceme
žádným způsobem zlehčovat závažnost situace, ale zároveň si myslíme, že není možné
dlouhodobě opomíjet jiné oblasti života našeho města. V jednom z předchozích příspěvků
jsme se vyjádřili k plánované privatizaci části bytového fondu a uvedli jsme, že se
tím otevřely další otázky. Nyní Vám chceme zmiňované otázky představit a téma uzavřít.

První otázka je spojená s rolí společnosti TEZA, která spravuje městský bytový fond.
Na loňských setkáních s občany zazněly dotazy týkající se způsobu nakládání s vybraným
nájemným. Reakce jednatele TEZY by se dala volně parafrázovat tak, že vybrané nájemné
bylo částečně používáno "na vylepšení městského rozpočtu". Naším cílem není zjišťovat,
v jakých letech a v jakém rozsahu se tak dělo. Pro nás je důležité odmítnout podobný
způsob hospodaření s vybraným nájemným.

Jsme přesvědčeni, že vlastník nemovitostí by se měl chovat jako řádný hospodář.
Nájemní bydlení v městských objektech nemá primárně sloužit k vytváření zisku ani k
vylepšování městského rozpočtu. Vybraný nájem by měl být, po odečtení přiměřených
nákladů, zpětně investován do objektů, z nichž vzešel. Jen tak lze zaručit, že stav
nemovitostí se nebude v budoucnu zhoršovat. Jen tak lze zajistit vyvážený vztah.
 
Druhá otázka, která s privatizací souvisí, je neméně důležitá a týká se budoucnosti
nájemního bydlení. Privatizací objektů Jezevčík a Čtverec dojde k významnému zmenšení
 městského bytového fondu. Je zcela na místě zamyslet se nad tím, jakou strategii bude
v oblasti nájemního bydlení město uplatňovat a jakou cestou se vydá. Je lhostejné,
zda to označíme za strategii, za vizi či plán. Jisté ale je, že „něco takového“ potřebujeme.
Veďme veřejnou debatu o vhodných lokalitách pro novou výstavbu v intencích připravovaného
nového územního plánu.
Zajímejme se o dotační programy a hledejme vhodnou formu jejichvyužití pro naše záměry.

Proveďme průzkum mezi obyvateli, získejme rámcový přehled ojejich očekáváních v oblasti bydlení.
Na základě zjištěných informací uvažujme nad různými formami a možnostmi výstavby nového bydlení.
Rozhlédněme se po blízkých městech v okolí, poučme se z jejich zkušeností.
A až tak učiníme, budeme jistě stát před otázkou, kde na to vzít.

Proto o tomto tématu píšeme právě v souvislosti s privatizací Čtverce a Jezevčíka.
Naším záměrem je využít získané finance z privatizace na podporu vzniku dalšího bydlení.
Je otázkou debaty a průzkumu, jaký zvolit poměr mezi podporou nájemního bydlení,
zasíťováním pozemků pro soukromou výstavbu nebo třeba podporou nových bytových družstev.
Každopádně jsme si jistí tím, že chceme výnosy privatizace použít pro budoucnost
města a jeho obyvatel. Rozvoj bydlení je podle nás krokem správným směrem.

Využijme mimořádný příjem pro mimořádný rozvoj.
 
**Jsme Piráti. Myslíme na budoucnost.**
