---
layout: post
category: CLANKY
title: Pirátský návrh na úpravu Směrnice pro zadávání veřejných zakázek malého rozsahu byl odmítnut
date: 2020-11-13T07:11:00.000Z
tags: ceska-trebova
author: Piráti Česká Třebová
image: assets/img/posts/2021/zakazky.jpg
published: true
---
**Vážení spoluobčané,
s politováním a zklamáním jsme v prosinci přijali zprávu o neschválení našeho návrhu na úpravu Směrnice pro zadávání veřejných zakázek malého rozsahu (dále jen Směrnice) Radou města. Byl tak částečně završen proces, který započal již v roce 2019, a my se s Vámi nyní chceme podělit o komentář. Nahlédněme společně pod pokličku místní politiky, kterou v předvolebním období popisovaly některé subjekty jako politiku, v níž se nerozlišuje koalice nebo opozice. Politiku, v níž všichni spolupracují a jde jim o dobro obyvatel. Posuďte sami, nakolik se tato předvolební rétorika shoduje s naší zkušeností.**

V létě 2019 jsme se rozhodli podívat na veřejné zakázky města a způsob jejich přidělování. Z veřejně dostupných zdrojů jsme zpracovali analýzu a identifikovali několik témat, která podle našeho názoru stála za pozornost. Navrhovali jsme:

-   Zvážit zřízení veřejně přístupné evidence uzavřených zakázek, smluv a objednávek zadávaných na základě Směrnice.
    
-   Zpracovat oficiální analýzu veřejných zakázek s cílem poskytnout relevantní podklad pro optimalizaci Směrnice.
    
-   U zakázek nad 300.000,- Kč zvážit úpravu kategorizace zakázek a rozšířit počty oslovovaných dodavatelů s cílem zajistit výhodnější podmínky pro Město.
    
-   U zakázek do 300.000,- Kč zvážit revizi současné hranice pro přímé zadávání zakázek s cílem dosáhnout soutěží výhodnější podmínky pro Město.
    

Analýzu jsme předali vedení města, které následně svolalo setkání zástupců stran. Na setkání došlo k většinové shodě (měřeno počtem zastupitelů podporujících změny) na hlavních úpravách Směrnice. Z jednání rovněž vyplynuly další náměty, týkající se zveřejňování výsledků veřejných zakázek, aplikace stejných pravidel pro městské společnosti, včasného zahájení projektových příprav apod.

Rozešli jsme se s příslibem vedení města, že návrhy budou projednány v radniční koalici a výstupy poslouží pro přípravu rozhodnutí Rady a Zastupitelstva města. Bohužel, nic z toho se po řadě měsíců nestalo. Proto jsme závěry, týkající se veřejných zakázek, zpracovali do návrhu upravené Směrnice a usilovali o projednání v Radě, neboť jsme chtěli reálně naplnit naši představu konstruktivní opozice. Po opakovaném odkládání projednání v Radě města jsme se dočkali až v prosinci 2020, kdy byla upravená Směrnice Radou odmítnuta.

Pro dokreslení souvislostí si dovolíme připomenout, že jsme opoziční stranou a předložením Radě jsme učinili vstřícný krok, který měl vyústit v širokou shodu a následnou podporu zastupitelů napříč stranami. Nezapomínejme, že úpravy Směrnice ctily kompromis, dosažený na společném jednání zástupců stran, přičemž jsme byli připraveni diskutovat o případných změnách parametrů.

Jako Piráti jsme za tuto zkušenost vděčni. Alespoň jsme si vyzkoušeli, jakou může mít deklarovaná spolupráce skutečnou podobu a co je tím vlastně myšleno. Nevzdáváme to a upravenou Směrnici předložíme na jednání zastupitelstva.
