---
layout: post
category: CLANKY
title: Večery otevřeného software
date: 2018-06-03T09:00:00.000Z
tags: PaRo Linux
author: Jiří Ducháček
image: posts/2018/vos201804.jpg
published: true
---

V uplynulých měsících bylo možné se v několika městech Pardubického kraje
zúčastnit akce s názvem **Večer otevřeného software**. Tato setkání pořádá Česká
pirátská strana v rámci svých projektů [participativního rozpočtování][1]. Během
večera se zájemci dozví stručnou historii svobodného i nesvobodného software,
mohou si do svých počítačů nahrát operační systém LINUX a pro informace si mohou
přijít i pokročilí uživatelé tohoto systému.

Otevřený software je počítačový software s otevřeným zdrojovým kódem. Otevřenost
znamená jak technickou dostupnost kódu, tak i svobodnou licenci. Taková licence
pak uživatele opravňuje software užívat, aniž by za to musel platit. Projekt je
hrazen z participativního rozpočtu České pirátské strany. Jedná se o
demokratický způsob vnitřního rozdělování peněz, kterým Piráti financují veřejně
prospěšné dobrovolnické projekty. Projekt může připravit a přihlásit každý člen.
O míře jejich financování poté rozhoduje celá členská základna. Večer otevřeného
software vymyslel a přihlásil člen Pirátů ze Sedlíšťky Andrej Ramašeuski, který
jím ve svém volném čase po kraji i provází. Záštitu nad tímto projektem převzal
Mikuláš Ferjenčík, pirátský poslanec za Pardubický kraj.

Kromě operačního systému LINUX je k vidění i několik ukázek z oblasti embedded
aplikací založených na platformách Arduino a Raspberry Pi. Jedná se o sběr
různých veličin (teplota, vzdálenost, …) a přenos s využitím internetu věcí
(IoT) na MQTT broker běžícím na Androidu mobilního telefonu. K vidění jsou i
ukázky 3D tisku z materiálu PET a ABS. Večer otevřeného software putuje po celém
Pardubickém kraji a příště může být i u vás v obci. Budeme rádi, když se nám
ozvete, pokud byste chtěli, abychom za vámi s tímto projektem přijeli, a rádi
byste nám pomohli u vás akci zorganizovat. Máte-li zájem, kontaktujte prosím
koordinátora kraje [Pavla Štěpánka](mailto:pavel.stepanek@pirati.cz) nebo
přímo organizátora [Andreje Ramašeuskiho](mailto:andrej.ramaseuski@pirati.cz).

Budeme se těšit na příští setkání.


## Další informace lze nalézt:

* [Participativní rozpočet][1]

[1]: https://wiki.pirati.cz/fo/rozpocty/participativni/start
